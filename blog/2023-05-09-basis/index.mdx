---
slug: basis-fundament
title: Goed Fundament
authors: [chinib]
draft: true
tags: [app, basis, fundament, principe]
---

Het [doel van de stichting](/docs/stichting) is om professionele tools toegankelijk te maken voor vrijwilligers om zoekacties te versnellen.
Er zijn vele ideëen en mogelijke tools die een zoekaktie kunnen versnellen, maar waar begin je en hoe stel je prioriteiten?

Als we ervoor zouden kiezen om alle ideeën die we voor de Samen Zoeken App hebben ook onmiddellijk uit te bouwen, lopen we het risico om in een lange ontwikkelcyclus te vallen – iets wat meerdere jaren kan duren. Door die lange cyclus zouden we ook pas erg laat feedback over de gebruikservaring kunnen krijgen, terwijl net die feedback cruciaal is voor de ontwikkeling van de Samen Zoeken App.

Daarom kozen we bewust om te focussen op één tool die het meeste impact kan hebben. Zo houden we de ontwikkelcyclus kort en kunnen we de app zo snel mogelijk lanceren.

Hoewel die snelheid ervoor kan zorgen dat gebruikers soms het gevoel hebben dat de app nog niet helemaal af is, is dat een nadeel dat ik graag accepteer: door mijn professionele ervaring als Software Ontwikkelaar weet ik dat een app nooit helemaal af is.

Een van de grote voordelen van een snelle lancering is dan ook dat we hierdoor waardevolle gebruikersfeedback winnen. Op deze manier zijn we zeker dat we alle waardevolle tijd en het geld van de stichting aan de tools en ideeën die de meeste impact hebben besteden.

## High Impact Idee

Het eerste idee dat uitgewerkt zal worden, komt voort uit de frustratie en het ontbreken van een gemeenschappelijke professionele stafkaart bij de zoekactie naar mijn tante [Emilietta Chini](https://www.vrt.be/vrtnws/nl/2023/02/28/lichaam-gevonden/). 
Als familie geloven we dat we een groot verschil hadden kunnen maken bij het zoeken, als dit gemis er niet geweest was.

Bijzonder genoeg is dit ook één van de eerste frustraties die geuit werd bij de zoektocht naar de vermiste Anne Faber, een 25-jarige studente uit Utrecht, in 2017 – zoals te lezen staat in het voorwoord van '[Schouder aan Schouder](https://www.politieacademie.nl/kennisenonderzoek/Onderzoek/Documents/19433%20191211%20DEF%20Boek%20Anne%20Faber%20DI.PDF)', 
een evaluatie over de samenwerking tussen burgers en politie tijdens de zoektocht naar de jonge vrouw.

Net als bij de zoektocht naar Emilietta, was er (1) een gebrek aan toegang tot gedetailleerde en professionele stafkaarten, en (2) geen mogelijkheid om van andere burgers te zien waar er al gezocht is.

Daarom zijn we de ontwikkeling van de Samen Zoeken App begonnen met deze tools als uitgangspunt. 
We zijn trots dat het gelukt is om de [stafkaarten](/docs/maps) van zowel Nederland als België, die door professionele organisaties gebruik worden, gratis aan te kunnen bieden. 
Bovendien biedt de app ook de mogelijkheid om op deze professionele kaarten te kunnen zien waar al iemand geweest is.

## Stevige fundamenten

Door dit idee niet alleen te ontwikkelen, maar ook de tijd te nemen om het grondig en goed te doen, zorgen we voor een stevig en stabiel fundament voor de verdere ontwikkeling van de app.

Omdat we kiezen om te beginnen met dit ene high-impact idee, omarmen we het [open principe](/docs/stichting#open) van de stichting. We geloven in de collectieve kracht van de (massa) vrijwilligers, waardoor iedereen kan helpen de app verder naar volwassenheid te begeleiden.

Zoals gezegd: de app zal dus nooit af zijn, want zolang ze in ontwikkeling is, leeft ze verder en kunnen we er samen voor zorgen dat zoekacties in de toekomst hopelijk sneller resultaat hebben. 